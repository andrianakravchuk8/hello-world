Лекція 5. Формування марксистської парадигми міжнародних відносин у другій половині ХІХ – першій половині ХХ ст.
План

1. Діалектичний матеріалізм Карла Маркса та Фрідріха Енгельса.

2. Теорія світової революції у марксизмі.

3. Марксистська теорія імперіалізму.

1. Діалектичний матеріалізм Карла Маркса та Фрідріха Енгельса

Марксизм – одна з найзначніших течій ідейно-політичної та соціально-філософської думки, що включає у себе комплекс поглядів з широкого кола суспільно-історичних, економічних, соціальних, політичних, ідеологічних та багатьох інших проблем. В теорії міжнародних відносин марксизм вважається одним з теоретичних підходів, що має парадигмальний статус. Основні його положення були розроблені у ХІХ ст. Карлом Марксом та Фрідріхом Енгельсом. Іїні ідеї були у подальшому розвинені чисельними послідовниками.

Марксизм виник та розвивався у загальному руслі європейської політико-філософської думки, і у цьому відношенні він був дітищем Просвітництва та раціоналістичної традиції. Теорія Маркса задумувалась як наука, однак його ідеї перетворилися в ідеологію, стали обгрунтуванням політичних дій. Ідеологічна позиція марксизму складалася під впливом різних ідейних течій.

Джерело економічних поглядів Маркса становили ідеї класиків англійської політекономії Адама Сміта та Девіда Рікардо. Останні розуміли сучасне їм суспільство як світ матеріальних потреб людей, комплекс відносин виробництва, обміну, розподілу та споживання матеріальних благ. Рушієм суспільних процесів вони вважали реальні інтереси індивідів, діяльність яких підпорядкована об’єктивним законам суспільного життя. Держава повністю залежить від суспільства та покликана обслуговувати його.

Марксистська політична концепція складалася не без впливу видатних французьких істориків доби Реставрації Огюста Тьєрі, Франсуа Міньє, Франсуа Гізо. Ці вчені зуміли реалістично оцінити залежність політичних інститутів від матеріальних умов суспільного життя, від боротьби класів, що відбувалася в історії. Вони вважали, що держава, юридичні норми створюються суспільством, є відображенням суспільного ладу, але потім самі починають впливати на соціальне життя, змінювати його. Уявленням Маркса та Енгельса виявилась особливо співзвучною думка французьких істориків про те, що боротьба класів наповнює усю цивільну історію.

Великий вплив на Маркса здійснили ідеї французьких соціалістів та комуністів (Шарля Фур’є, Клода Анрі Сен-Сімона, Луї Блана та ін.). Добре відомо, що французький соціалізм є одним з джерел марксизму. Чимало положень політичної ідеології, які іноді вважаються здобутком виключно марксизму, були відомі й широко розповсюджені у французькій соціалістичній та комуністичній літературі 20-40-х рр. ХІХ ст. Це положення про буржуазну сутність держави та права того часу, про неминучість соціальної революції, про необхідність диктатури на період переходу від капіталізму до соціалізму, а також ідея відмирання держави за комунізму. Усі перелічені положення, однак, були включені в систему логічно стрункої та доволі оригінальної доктрини, розробленої Марксом та Енгельсом.

Найбільшу ж роль у формуванні поглядів Маркса відіграли ідеї німецької класичної філософії, особливо Георга Гегеля та Людвіга Фоєрбаха.

В центрі гегелівської філософської системи знаходилась проблема історії людського суспільства. Вся історія людства, вважав Гегель, може бути розглянута як єдиний, організований та раціональний прогрес. Багато філософів та істориків оцінювали її по-іншому: як випадкову низку подій, які слідують одна за одною хаотично та неорганізовано. Такий підхід видався Гегелю штучним та надуманим. Правильно слід розглядати історію як зв’язну оповідь про розвиток та прогрес. Цей прогрес не є рівним, послідовним чи кумулятивним, він досягається у процесі боротьби, конфлікту, розривів у наступності, які, однак, мають свою логіку.

Для Гегеля конфлікт – це впорядкований процес, що складається з виникнення та подолання суперечностей. Тоді історія людства – це просто реалізація потенціалу, що був присутній вже на більш ранніх стадіях розвитку. Історія – це природний вираз сутнісної природи людей, подібно тому як дерево є природним виразом сутнісної природи насіння. Тому людство має реалізувати власний потенціал розвитку. Гегель жодним чином не сумнівався у колективістській природі історії, тобто у тому, що історія людства в цілому – це історія великих груп людей, а зовсім не окремих індивідів. Гегель вважав, що дієвими реальностями й причинами в історії є позбавлені індивідуальності загальні сили, а не окремішні особи чи події. Останні – це здебільшого часткові й недовершені матеріалізації суспільних сил. Індивіди та їхні усвідомлені цілі справді зовсім мало важать у кінцевому підсумку.

Подібно тому як насіння має з часом перетворитися у певний сорт дерева, люди приречені прийти до повної свободи. Сутнісний потенціал людей ніколи не знайде свого виразу, якщо їх здатність до розвитку обмежена обставинами та умовами життя. Людство набуде свого повного розвитку, коли стане вільним, тобто свобідним від усіх умовних заборон. У процесі історії люди обов’язково становлять щось менше, ніж справжня та повна природа людства. Насіння знаходить свій цілковитий вираз у зрілому дереві. Також й люди зуміють знайти свій повний вираз тільки по завершенні періоду росту – тобто коли історія закінчиться. Досягнення повної свободи можливе тільки із завершенням «росту» людей. Отже, настане кінець історії. Оскільки історія є процесом змін, через які людство реалізує свій потенціал, у той момент, коли він буде сповна реалізований, подальший розвиток припиниться, а значить, історія завершиться.

Історія прямує до свого кінця у двох смислах: 1) у формі конкретного результату, та 2) як буття, спрямоване до свого кінця. У якому сенсі розвивається людство? Для Гегеля розвиток виражався насамперед у розвитку розуму та духу. Гегель використовував німецьке слово «Zeitgeist», тобто «дух часу».

Трьома основними ступенями духу, що діалектично розвивається є: суб’єктивний дух (антропологія, психологія); об’єктивний дух (право, мораль, моральність); абсолютний дух (мистецтво, релігія, філософія).

Якщо уважно подивитися на історію групи людей, то виявиться, що їхнє мистецтво, релігія та філософія у даний історичний час матиме певну схожість, їм буде притаманний спільний тип мислення та погляди. Ця концепція підтримує колективістські погляди Гегеля, оскільки він вважав, що спільне, яке ми знаходимо у різних мислителів одного й того самого часу, - не випадковість. На них, як на окремих індивідів, здійснило вплив щось більше. Іншими словами, розум або дух, який рухає історичний процес, - це розум людства, який виражається у певних людях та періодах.

Панівний на даному етапі історії народ є носієм Світового духу. Він отримує єдиний раз можливість скласти епоху світової історії.

Ім’я Гегеля міцно пов’язане з філософським ідеалізмом, який підкреслює значення розуму, ментальності, а не матеріального світу. З його точки зору, соціальний аспект фізичного та матеріального світу має найбільше значення, а зовсім не самі ці світи. На думку Гегеля, люди за допомогою п’яти відчуттів набувають знання про речі, що їх оточують. Лише пізніше вони набули здатність розуміти самих себе. А це, своєю чергою, дозволило їм відчути, що вони можуть стати чимось ще більшим. З точки зору гегелівської діалектики виникає неминуче протиріччя між тим, чим люди були, й тим, ким вони хочуть стати. Розв’язання цього протиріччя досягається через розвиток здатності людини набувати свого місця у ширшому дусі суспільства. Люди починають розуміти, що їхня повна реалізація можлива тільки за розвитку та поширення духу суспільства як цілого. Таким чином, вибудовується ланцюг: розуміння речі – розуміння себе – розуміння ширшої структури.

Гегель запропонував загальну теорію еволюції світу. Це суб’єктивістська теорія, оскільки зміни відбуваються на рівні свідомості, поза контролем індивідів. Іншими словами, неминуча еволюція свідомості ніби «тягне» індивідів за собою.

Якою є природа та логіка історичного процесу? Оскільки розвиток історії – це розвиток думки, а суттю мислення є логіка, то з цього випливає, що розвиток історії – логічний процес. Для того щоб розглядати історію як раціональний процес, потрібно зрозуміти логіку її розвитку. Звідси випливає необхідність діалектичної логіки.

Для Гегеля першорядне значення має розвиток філософії. Його історія – це історія цивілізацій, включаючи війни та внутрішні конфлікти. У будь-який момент історичного прогресу і дух людей і цивілізацій визначається протиріччями. Конфлікт та розвиток через конфлікт є інтегральною частиною соціального життя.

У соціальній філософії Гегеля є два значних припущення: по-перше, що суспільство є рухомою рівновагою супротивних сил, які своїм протистоянням та боротьбою породжують соціальні зміни, і, по-друге, що соціальна історія є внутрішньою еволюцією самих цих сил. Згадані елементи Гегелевого мислення відігравали велику роль у політичній думці ХІХ ст. і пізніше, що стало можливим завдяки трансформації Гегелевої філософії, здійсненій Марксом. Маркс усунув з Гегелевої теорії тезу про національні культури як дієві одиниці соціальної історії і підмінив боротьбу націй боротьбою соціальних класів. Таким чином, він позбавив гегельянство його визначальних якостей як політичної теорії – його націоналізму, консерватизму і контрреволюційного характеру – і перетворив на новий і дуже потужний ти революційного радикалізму (звідси інша назва марксистської парадигми як парадигми радикалізму).

Проте у багатьох важливих моментах філософія Маркса була продовженням філософії Гегеля. Насамперед, він продовжував вважати діалектику потужним логічним методом, єдино здатним продемонструвати закон соціального розвитку, і в результаті його філософія, подібно до Гегелевої, була філософією історії. Для обох філософів підставою будь-якої соціальної зміни є її необхідність чи “неминучість”, і цей термін був таким же двозначним у Маркса, як і в Гегеля, фактично поєднуючи в одне поняття причинне пояснення і моральне виправдання. Хоч Маркс і розумів свою філософію як одну з форм матеріалізму, він все ж таки вдавався до діалектики для підтримки теорії соціального прогресу, в якому з необхідністю реалізуються вищі моральні цінності. По-друге, для Маркса, як і Гегеля, рушійною силою соціальних змін є боротьба, а визначальним фактором, врешті-решт, влада. Боротьба точиться між соціальними класами, а не націями. Маркс усунув з Гегелевої теорії тезу про національні культури як дієві одиниці соціальної історії і підмінив боротьбу націй боротьбою соціальних класів. Влада ж є економічною, бо політична влада, за теорією Маркса, є наслідком влади економічної. Та ні для Маркса, ні для Гегеля боротьба за владу не знає компромісу задля взаємної вигоди супротивних сторін. Маркс поділяв із Гегелем глибокий скептицизм щодо людської здатності пом’якшити дію соціальних сил, і майже не йняв жодної віри у здатність законодавства поправити економічні зловживання.

В цьому марксизм як ідеологія революційного радикалізму протистоїть парадигмі ліберального ідеалізму, яка розвивалася переважно як детальне розроблення двох фундаментальних чи моральних ідей, а саме: що політика (у тому числі міжнародна політика) – це мистецтво досягнення компромісів між носіями антагоністичних інтересів і що демократичні процедури – це єдино можливий спосіб досягнення компромісів.

Ще одним джерелом філософії марксизму стали праці Людвіга Фоєрбаха, які служили своєрідним «мостом» між Гегелем та Марксом. Фоєрбах критикував Гегеля за надмірне захоплення проблемами свідомості та духу суспільства. Фоєрбах, як прихильник матеріалістичної філософії, наполягав, що необхідно відійти від суб’єктивного ідеалізму Гегеля та перенести увагу з ідей на матеріальну реальність та діяльність реальних людей.

Карл Маркс піддав фундаментальній критиці ідеї Гегеля та Фоєрбаха. Маркс, як і Фоєрбах, виступив з критикою гегелівської ідеалістичної філософії. В основі цієї критики лежала не просто його матеріалістична орієнтація, а й інтерес до практичної діяльності. Гегель розглядав такі соціальні факти, як багатство або держава, скоріше як ідеї, ніж як реальні, матеріальні явища. Навіть коли він звертався до такого матеріального процесу, як праця. Для Маркса ж праця була реальною, так само як реальними були й люди, зайняті цією працею.

На думку Маркса, гегелівський ідеалізм призводить до доволі консервативної політичної орієнтації. За Гегелем, процес еволюції відбувається поза контролем з боку людей і зовсім не під впливом їхньої діяльності (світовий дух проводить свої цілі «хитрістю», шляхом приватних інтересів конкретних людей, обирає для себе якийсь один народ, а у цьому народі – видатних особистостей, які є провідниками його прагнень). Іншими словами, нема ніякої потреби у революційних змінах, якщо у будь-якому випадку люди просто пливуть за течією у напрямі світової свідомості, яка розширюється. Отже, будь-яка проблема, за Гегелем, лежить у свідомості.

Позиція Маркса принципово відмінна від Гегелевої. На його думку, проблеми сучасного життя завжди мають реальні, матеріальні джерела (наприклад, структура капіталізму). Вирішення цих проблем можливе тільки через зміну цих структур за допомогою колективних дій великої кількості людей. Якщо Гегель «поставив світ з ніг на голову» (тобто зробив акцент на свідомості, а не на матеріальному світі), то Маркс знов повернув його на ноги, вибудував свою діалектику саме на матеріальній основі.

Маркс підтримав Фоєрбахову критику Гегеля з низки позицій (зокрема, матеріалізм та заперечення абстрактної сторони у Гегелевій теорії). Проте в цілому теорія Фоєрбаха його також не задовольняла. Насамперед, Фоєрбах цікавився світом релігії, тоді як Маркс вважав, що аналізувати треба весь соціальний світ, у тому числі й економіку. Маркс, приймаючи матеріалізм Фоєрбаха, відкинув однобічність та відсутність діалектики у його працях. Зрештою, за Марксом, Фоєрбах, як й більшість його попередників, не зрозумів значення практики – практичної діяльності, особливо революційної діяльності. Філософи тільки пояснювали світ, річ у тім, щоб змінити його.

Таким чином, Маркс розвивав ті ідеї двох німецьких мислителів, які вважав найважливішими: у Гегеля – діалектику, у Фоєрбаха – матеріалізм. Критично осмисливши ці ідеї, збагативши їх своїми власними положеннями, Маркс розробив діалектичний матеріалізм, що послужив основою для радикального перегляду та заперечення капіталізму та його провідної ідеології – лібералізму.

Маркс виходив з тези про те, що для правильного розуміння сучасного йому суспільства необхідно передусім виявити та проаналізувати закономірності та механізми функціонування та розвитку економічної системи. Сукупність виробничих сил та виробничих відносин, писав Маркс, становить економічну структуру суспільства, реальний базис, на якому здіймається його політико-ідеологічна надбудова. У неї входять юридично-правові та політичні інститути, держава, соціокультурна та духовні сфера, ідеологія. Головна увага приділялася обґрунтуванню думки про те, що економічний базис визначає структуру та характер політичної та ідеологічної надбудови. Саме протиріччя між виробничими силами та виробничими відносинами служить рушійним чинником суспільно-історичних змін. «Спосіб виробництва матеріального життя, писав він, - обумовлює соціальний, політичний та духовний процеси життя взагалі. Не свідомість людей визначає їхнє буття, а, навпаки, їхнє суспільне буття визначає їхню свідомість… Із зміною економічної основи більш-менш швидко відбувається переворот у всій величезній надбудові». Інакше кажучи, у рамках кожної суспільно-політичної системи виробничі сили можуть розвиватися до певної межі. Настає епоха соціальної революції, в результаті якої створюються нові економічні та політичні відносини, які відповідають вже більш розвиненим виробничим силам. Виходячи з такої установки, Маркс виокремлював азіатський, рабовласницький, феодальний та капіталістичний способи виробництва, який він назвав соціально-економічними формаціями.

За схемою Маркса, у кожній з формацій, що слідували одна за одною, виробничі сили контролювалися незначною панівною меншістю, які використовували свою економічну владу для експлуатації більшості народу, привласнюючи собі додатковий продукт, який ним виробляється. Тому, стверджували Маркс та Енгельс, у кожній формації існували клас експлуататорів та клас експлуатованих. За рабовласницької формації це були рабовласники та раби, за феодальної – феодали та селяни, капіталістичної – буржуазія та робітничий клас - пролетаріат. Ця конфліктна ситуація породжує класову боротьбу, яка розгортається навколо питання про власність та контроль над засобами виробництва.

Відтак центральними положеннями марксової політичної теорії є тези про класову боротьбу як головний зміст світової історії та революційне насилля як радикальний спосіб ліквідації експлуатації людини людиною. Можна вважати, що філософія Маркса була задумана ним як обґрунтування соціальної революції, що визволить робітників зі злиднів та визиску і була глибоко практичною.

Майбутнє цієї філософії залежало від оцінки історичної ваги Великої Французької революції. Подібно до Гегеля, Маркс вважав, що ця революція ознаменувала собою крах феодального суспільства, але тоді, як Гегель вважав, що революція завершиться появою національних держав, Маркс розглядав її як преамбулу до ще радикальнішої і безкомпроміснішої пролетарської революції, яка відрізнятиметься за характером від усіх революцій минулого. У минулому революції передавали владу від одного класу до іншого, але вони залишали недоторканою фундаментальну несправедливість: спромогу панувати й експлуатувати. Подібно до християнства, політична революція полишає людей все ще з подвійним життям, уявною свободою і реальним рабством. Бо корінь рабства не політичний; він полягає в системі виробництва і тому розподілі праці, що його обумовлює приватна власність. Поза революцією політичною є, отже, революція соціальна, яка, усуспільнюючи виробництво раз та назавжди викорінить джерело експлуатації і соціальної нерівності. І, як середній клас був дієвою силою, що породила політичну революцію, так пролетаріат, продукт панування середнього класу і останній клас, нижче якого немає жодного експлуатованого класу, є тією силою, що, звільняючись сама, звільнить і суспільство і, знищивши соціальну нерівність, покладе край класовому поділу та антагоністичному характеру капіталістичного суспільства.

Перемога ж пролетаріату у світовому масштабі перетворить людство у єдину спільність без класових відмінностей та національних кордонів, забезпечивши таким чином можливість викорінення війн і досягнення вічного миру. Марксистське розуміння проблем світової політики ґрунтувалося на економічному детермінізмі, згідно якого формування світового ринку визначить глобальний характер соціального конфлікту та наступних змін у системі міжнародних відносин.

2. Теорія світової революції у марксизмі

Важливе місце в творчості Карла Маркса та Фрідріха Енгельса займала розробка ідеї світової диктатури пролетаріату. В 1848 р. в Парижі було опубліковано Маніфест Комуністичної партії за авторством К. Маркса і Ф. Енгельса. На думку авторів, французькі робітники, скидаючи уряд, мали намір скинути і буржуазний лад. Але ні економічний розвиток країни, ні духовний розвиток мас французьких робітників не досягли ще того рівня, за якого була б можлива соціальна перебудова.

В своєму маніфесті К. Маркс і Ф. Енгельс доводять, що буржуазія сама підписала собі смертний вирок. Бо з розвитком промисловості, накопиченням капіталів власниками підприємств, вони самі створювали і збільшували клас найманих робітників. А боротьба проти буржуазії починається разом з початком існування пролетарів. Із всіх класів, які протистоять буржуазії, тільки пролетаріат є дійсно революційним класом. За формою боротьба проти буржуазії є спочатку боротьбою національною, пролетаріат кожної країни спочатку повинен покінчити зі своєю буржуазією, а вже потім йти на допомогу менш успішним колегам. «Комуністи вважають презирливою справою приховувати свої погляди і наміри. Вони відкрито заявляють, що їх цілі можуть бути досягнуті лише шляхом насильницького повалення всього існуючого суспільного ладу. Нехай пануючі класи здригаються перед Комуністичною Революцією. Пролетаріям нічого в ній втрачати крім своїх кайданів. Отримають же вони весь світ. Пролетарії всіх країн об’єднуйтесь!» – зазначалось у маніфесті.

Розглядаючи теорію світової революції за К. Марксом і Ф. Енгельсом, слід також звернути увагу на роботу останнього, яка має назву «Принципи комунізму». В ній розглядаються питання пролетаріату і комунізму, як вчення про умови визволення пролетаріату. Зазначається про те, яким має бути новий суспільний лад: «Насамперед, управління промисловістю і всіма галузями виробництва взагалі буде вилучене з рук окремих, конкуруючих один з одним індивідуумів. Замість цього всі галузі виробництва перебуватимуть у віданні всього суспільства, тобто вестимуться в суспільних інтересах, за суспільним планом і при участі всіх членів суспільства. Таким чином, цей новий суспільний лад знищить конкуренцію і поставить на її місце асоціацію. …Приватна власність повинна бути також ліквідована, а її місце заступить загальне користування всіма знаряддями виробництва і розподіл продуктів за загальною згодою, або так звана спільність майна. Знищення приватної власності є навіть найкоротшим і найбільш узагальнюючим виразом того перетворення всього суспільного ладу, яке стало необхідним внаслідок розвитку промисловості. Тому комуністи цілком правильно висувають головною своєю вимогою знищення приватної власності».

Саме в роботі Ф. Енгельса «Принципи комунізму» зазначається, що знищення приватної власності мирним шляхом неможливе. Революція пролетаріату зможе поступово перетворити нинішнє суспільство і тільки тоді знищить приватну власність. Що ж стосується ходу революції, то як зазначає Ф. Енгельс: «насамперед, вона створить демократичний лад і тим самим, прямо чи посередньо, політичне панування пролетаріату. Прямо – в Англії, де пролетаріат вже тепер становить більшість народу, посередньо – у Франції і Німеччині, де більшість народу складається не тільки з пролетаріату, але також з дрібних селян і міських дрібних буржуа, які перебувають ще тільки в стадії переходу в пролетаріат, у здійсненні всіх своїх політичних інтересів все більше залежать від пролетаріату і тому незабаром повинні будуть приєднатися до його вимог. Для цього, можливо, потрібна буде ще нова боротьба, яка, однак, неодмінно закінчиться перемогою пролетаріату».

Також Ф. Енгельс обґрунтував причини того, чому революція не може відбутися в якійсь окремій країні, і чому вона має бути світовою: «Велика промисловість уже тим, що вона створила світовий ринок, так зв’язала між собою всі народи земної кулі, особливо цивілізовані народи, що кожний з них залежить від того, що відбувається в іншого. Потім велика промисловість так зрівняла суспільний розвиток в усіх цивілізованих країнах, що всюди буржуазія і пролетаріат стали двома вирішальними класами суспільства і боротьба між ними – головною боротьбою нашого часу. Тому комуністична революція буде не тільки національною, але відбудеться одночасно в усіх цивілізованих країнах, тобто, принаймні, в Англії, Америці, Франції і Німеччині. В кожній з цих країн вона розвиватиметься швидше або повільніше, залежно від того, в якій з цих країн більш розвинута промисловість, більше нагромаджено багатств і є більш значна кількість продуктивних сил. Тому вона здійсниться найповільніше і найскладніше в Німеччині, найшвидше і найлегше в Англії. Вона справить також значний вплив на всі інші країни світу і цілком змінить і надзвичайно прискорить їх попередній хід розвитку. Вона є всесвітня революція і матиме через це всесвітню арену».

Проблема світової революції і пов’язана з нею проблема встановлення соціалістичного ладу в усьому світі знайшла відображення у концепції перманентної революції Льва Троцького.

В поняття «перманентної революції» Троцький включав три складові. По-перше, це перехід від буржуазної («демократичної») революції до соціалістичної. Ця ознака відігравала важливу тактичну роль для обґрунтування необхідності переходу (не передбаченого класичним марксизмом) від буржуазної до соціалістичної революції в Росії. Через це можна розглядати цю ознаку як історично локальну за своїм значенням (хоча Троцький прагнув вивести її безпосередньо від Маркса). Однак новий порядок, що виник в результаті соціалістичної революції, за Троцьким, міг набути стійкості лише за умов дотримання двох інших умов. А саме, за рахунок постійного внутрішнього революціонізування нового соціального та культурного порядку та перманентної екстерналізації революції, її імпорту за межі нової соціалістичної держави.

Необхідність екстерналізації революції обґрунтовується Троцьким наступним чином: «Міжнародний характер соціалістичної революції, який становить третій аспект теорії перманентної революції, випливає з теперішнього стану економіки та соціальної структури людства. Інтернаціоналізм не є абстрактним принципом, а є лише теоретичним та політичним відображенням світового характеру господарства, світового розвитку виробничих сил та світового розмаху класової боротьби. Соціалістична революція починається на національному ґрунті. Але вона не може на ньому закінчитися. Збереження пролетарської революції в національних рамках може бути лише тимчасовим режимом, хоча б й тривалим, як показує досвід Радянського Союзу. Проте за ізольованої пролетарської диктатури протиріччя, зовнішні та внутрішні, зростають неминуче разом із успіхами. Залишаючись й далі ізольованою, пролетарська держава врешті-решт мала б впасти жертвою цих протиріч. Вихід для неї – тільки у перемозі пролетаріату провідних країн. З цієї точки зору, національна революція не є самодостатнім цілим: вона лише ланка інтернаціонального ланцюгу. Міжнародна революція є перманентним процесом, незважаючи на тимчасові спади та відпливи».

 

 3. Марксистська теорія імперіалізму

Сучасний світ як єдине ціле, у якому група розвинених європейських держав панує над рештою країн, вперше з’явився у теоріях імперіалізму, створених на початку ХХ ст.

Першою була праця Джона Аткінсона Гобсона (1858-1940) «Імперіалізм» (1902). У книзі змальовується картина територіальної експансії європейських держав, а також США, і встановлення їхнього панування над рештою світу. Під маскою здійснення цивілізаторської місії відбувається пограбування колоніальних та залежних країн. Автор припускає, що у кінцевому результаті виникне об’єднання західних держав, яке цілком житиме за рахунок народів решти світу.

Розглядаючи імперіалізм як певним чином обумовлену політику територіальної експансії, Гобсон відзначає дві особливості сучасного йому імперіалізму: він є новим, невідомим попереднім історичним епохам явищем, і він є політикою, що визначається економічними інтересами панівних класів і, передусім, інтересами капіталу, який шукає застосування. Ці дві особливості згодом стали найважливішою складовою марксистського трактування імперіалізму.

Прописною істиною стало у радянський час твердження, що Владімір Лєнін створив марксистську теорію імперіалізму. Насправді її принципові положення та основні ідеї до нього були викладені німецькими соціал-демократами Рудольфом Гільфердінгом, Карлом Каутським, Розою Люксембург та російським комуністом Нікалаєм Бухаріним.

У 1910 р. Рудольф Гільфердінг (1877-1941), який видав у Відні працю «Фінансовий капітал», показав, що фінансовий капітал, який утворився шляхом злиття банківського та промислового, прагнув підпорядкувати собі державу та використовувати її силу «для того, щоб проводити політику експансії та приєднувати нові колонії». Експорт капіталу з метою ослаблення дії кризи всередині країни ставав засобом підпорядкування бідних та відсталих країн країнами, багатих капіталом. Гільфердінг відзначав, що фінансовий капітал озброївся національною ідеєю, яка у таких умовах «вже не визнає права кожної нації на політичне самовизначення та незалежність». За словами Гільфердінга, «ідеал тепер – забезпечити власній нації панування над світом, прагнення таке ж безмежне, як прагнення капіталу до прибутку, з якого він виникає. Капітал стає завойовником світу… Водночас зростання сили робочих зміцнює прагнення капіталу ще більше посилити державну владу як гарантію проти пролетарських вимог. Так виникає ідеологія імперіалізму, яка йде на зміну ідеалам старого лібералізму».

Ту саму точку зору висловила Роза Люксембург (1870-1919), яка вважала, що за «конкуренції, яка посилюється між капіталістичними країнами за здобуття некапіталістичних регіонів зростає енергія імперіалізму та загострюються методи насилля, що ним застосовуються». Люксембург вважала імперіалізм «політичним вираженням процесу накопичення капіталу у конкурентній боротьбі за залишки некапіталістичного світового середовища, на які ніхто ще не наклав своєї руки». Вона доводила, що «тенденція капіталізму перетворитися у світову форму виробництва розбивається о його внутрішню неспроможність охопити усе світове виробництво», оскільки капіталізм не може існувати без інших господарських форм, що становлять його середовище та живильний ґрунт.

Таким чином, Гільфердінг та Люксембург стверджували, що імперіалістські протиріччя нерозв’язні у рамках капіталізму й можуть бути зняті не інакше, як «застосуванням основ соціалістичного господарства» (Р. Люксембург), коли «у потужному зіткненні ворожих інтересів диктатура магнатів капіталу перетворюється у диктатуру пролетаріату» (Р. Гільфердінг).

Іншу точку зору на імперіалізм висловив лідер німецької соціал-демократії Карл Каутський (1854-1938). Звертаючи увагу на інтернаціоналізацію капіталів, він висловив гіпотезу про настання слідом за імперіалізмом так званого «ультраімперіалізму». Він вважав імовірним утворення «світового картелю», тобто об’єднання капіталістичних держав. Каутський вважав, що капіталізм доволі раціонально упорядкований для того, щоб адаптуватися та вирішити свої протиріччя не військовим, а мирним шляхом, угодами.

Це припущення про «мирний» розвиток імперіалізму спричинило бурхливу критику Владіміра Лєніна (1870-1924), який назвав Каутського ренегатом, а його концепцію ультраімперіалізму беззмістовною. По суті завдяки їй і з’явилася ленінська брошура під назвою «Імперіалізм, як вища стадія капіталізму» (1916). Книга стала своєрідним підсумком та систематичним узагальненням праці проведеної до Лєніна іншими авторами. Надавши теорії імперіалізму стрункого вигляду, лідер більшовизму сформулював відомі п’ять ознак імперіалізму, суть яких зводилась до визначення його як монополістичної стадії капіталізму, на якій «почався поділ світу міжнародними трестами та закінчився поділ усієї земної кулі найбільшими капіталістичними країнами». Оскільки протиріччя імперіалізму укорінені у самій його природі, остільки «у якій би формі «інтерімперіалістські» або «ультраімперіалістські» союзи не укладалися, чи то у формі однієї імперіалістської коаліції проти іншої імперіалістської коаліції або у формі загального союзу усіх імперіалістських держав», вони, повторював Лєнін висновок Люксембург, «є неминуче лише перепочинком між війнами, поділами та перерозподілами світу».

Таким чином, імперіалізм стає джерелом нездоланних міжнародних конфліктів, та разом із тим його прагнення до панування замість прагнення до свободи, експлуатація усе більшої кількості малих та слабких націй невеличкою купкою багатших або сильніших націй» характеризують його як «капіталізм, що паразитує або загниває». Стверджуючи на противагу Каутському, що ніяке реформування основ імперіалізму неможливе, Лєнін ставив йому діагноз «вмираючого капіталізму».

Особливе місце серед марксистських концепцій імперіалізму посідає інтерпретація його Нікалаєм Бухаріним (1888-1938). У певному сенсі він звертав ще більшу увагу на процеси інтернаціоналізації капіталу, ніж Каутський, не кажучи вже про решту марксистських теоретиків. Тоді як Гільфердінг писав про те, що «світовий ринок усе більше розчленовується на окремі державно розмежовані господарські території», Бухарін, навпаки, вважав, що «національно-господарські організми» давно вже не є чимось цілісним, а «становлять лише частини набагато більшої сфери, світового господарства».

Він визначив світове господарство як «систему виробничих відносин та відповідних відносин обміну у світовому масштабі». Зв’язаність країн у процесі міжнародного товарообміну, зауважував Бухарін, «проявляється насамперед у факті світових цін та світового ринку», коли рівень цих цін вже не визначається тільки видатками якогось національного господарства, а вирівнюється інтернаціонально, за допомогою телеграфу.

Більше ніж хто-небудь серед марксистських теоретиків імперіалізму Бухарін відзначав роль технічного прогресу у формуванні світового господарства. Окрім цього він був одним з перших теоретиків, хто (поряд із Гільфердінгом) сформулював поняття «центру світової виробничої системи» («декілька згуртованих, організованих господарських тіл, або «великі цивілізовані держави») та «периферії» («периферія країн нерозвинених, з напіваграрним або аграрним устроєм»).
